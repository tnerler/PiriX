# Piri Reis Üniversitesi Sıkça Sorulan Sorular

**Tarih:** 2025-08-19 11:40:47  
**Kullanıcı:** tnerler

## Genel Bilgiler

**Piri Reis Üniversitesi nedir?**

Piri Reis Üniversitesi, 2008 yılında kurulan, denizcilik ve mühendislik alanlarında eğitim veren bir vakıf üniversitesidir. İstanbul'un Tuzla ilçesinde yer alır ve denizcilik eğitimi konusunda uzmanlaşmıştır.

## Kayıt ve Kabul

**Piri Reis Üniversitesi'ne kayıt koşulları nelerdir?**

ÖSYM tarafından düzenlenen Yükseköğretim Kurumları Sınavı (YKS) nda puanına göre, İktisadi İdari Bilimler Fakültesi ve Hukuk Fakültesine Eşit Ağırlık puanı ile, Denizcilik Fakültesi, Mühendislik Fakültesi Sayısal Puanı ile diğer bölümlere ise Kontenjan Kılavuzda yayınlandığı türde puan ile YKS (bknz 2020 ÖSYS Kılavuz) öğrenci alan programları tercih etmeleri ve bu programlardan herhangi birine ÖSYM tarafından yerleştirilmeleri durumunda üniversitemizde öğrenim görmeye hak kazanırlar. Tüm Akademik Birimlerin kayıt koşulları ÖSYM Kılavuzunda yayınlanır.

**Kayıt tarihleri içinde kaydımı tamamlamam mümkün değil. Daha önce veya sonra kayda gelsek, kayıt işlemlerimiz yapılamaz mı?**

ÖSYM 'nin belirlediği tarihler içinde kayıtlarını tamamlamayan adaylar, Üniversiteye kayıt haklarını kaybedecektir. Bu tarihler ÖSYM tarafından ilan edilmekte olup, Üniversitemiz tarafından değişiklik yapılması mümkün değildir.

**Şahsen kayda kendim gelemeyeceğim. Bir başkası benim yerime kayıt yaptırabilir mi?**

Öğrencilerin kayıt işlemlerini şahsen yapmaları gerekir. Kayıt yaptıracak öğrencinin kayda gelememesi durumunda öğrenci 18 yaşından küçük ise, anne veya babası kayıt işlemlerini gerçekleştirebilir. Herhangi başka bir akraba vb. bir kişi, vekaletnamesi olmadığı takdirde bu işlemi yapamaz. 18 yaş ve üzerindeki öğrencilerin kayıt işlemlerini bir başkasının yapabilmesi için, o kişiye noter tasdikli vekaletname vermesi gerekmektedir. Öğrenci yerine kayda gelen kişilerin yanlarında nüfus cüzdanlarını bulundurmaları gerekmektedir.

**Piri Reis Üniversitesi'nde Ek kontenjan ile kayıt yaptırabilir miyim?**

İlk yerleştirme sonrasında ek kontenjanlarla ilgili bilgileri ÖSYM tarafından hazırlanan Ek Yerleştirme Kılavuzu'ndan takip edebilirsiniz. Daha önce ilk yerleştirmede bir programa yerleştirilmediyseniz, ek yerleştirme ile Üniversitemizde 'açık kontenjan var ise' yerleştirilme olanağınız olabilir. Bu konuda inisiyatif tamamen ÖSYM Başkanlığındadır. Bu süreç için ÖSYM Başkanlığının Ek Kontenjan kılavuz kitapçığı takip edilmelidir.

**Piri Reis Üniversitesi'nde Yabancı uyruklu öğrenci kontenjanı var mı?**

2020-2021 Eğitim-Öğretim yılı için Yabancı Uyruklu öğrenci kontenjanımız bulunmaktadır. Lisans programlarımıza yabancı uyruklu öğrenci kabulü, YÖK'ün ilgili yönetmelik hükümleri ve Senato tarafından belirlenen esaslar ve kontenjanlar çerçevesinde yapılır. Yabancı Uyruklu öğrenci kontenjanlarına, başvuru tarih ve koşullarına www.pirireis.edu.tr web sayfasından Öğrenci İşleri Müdürlüğü Linkinin altından ulaşabilirsiniz.

## Eğitim ve Programlar

**Piri Reis Üniversitesi'nde hangi Lisans programları bulunmaktadır, öğrenci kontenjanı nedir?**

Lisans programlarımıza öğrenci kabulü üniversitemiz tarafından önerilen ve Yükseköğretim Kurulu (YÖK) tarafından onaylanan kontenjanlar dahilinde yapılır. Tercihleriniz arasında göstermek istediğiniz programlarımızın kod numaralarını 2023 ÖSYS Yükseköğretim Programları ve Kontenjanları Kılavuzundan yayınlandığında kontrol etmenizi öneririz. (www.osym.gov.tr) (www.pirireis.edu.tr) Fakülte ve Bölümler: Denizcilik Fakültesi: Deniz Ulaştırma İşletme Mühendisliği, Gemi Makineleri İşletme Mühendisliği. İktisadi ve İdari Bilimler Fakültesi: Uluslararası Ticaret ve İşletmecilik Bölümü, Ekonomi ve Finans Bölümü, Denizcilik İşlet. Yönetimi Bölümü, Lojistik Yönetimi Bölümü, Yönetim Bilişim Sistemleri Bölümü. Mühendislik Fakültesi: Gemi İnşaatı ve Gemi Makineleri Mühendisliği, Makine Mühendisliği Bölümü, Elektrik-Elektronik Mühendisliği, Endüstri Mühendisliği, Bilgisayar Mühendisliği. Hukuk Fakültesi: Hukuk.

**Piri Reis Üniversitesinde ön lisans programları var mı?**

2020-2021 akademik yılında ön lisans düzeyinde Denizcilik Meslek Yüksekokulu olarak 10 adet programımız bulunmaktadır. Eğitim dili %30 ve %100 İngilizce olan Denizcilik Meslek Yüksek Okulunun Bölümleri: Deniz Ulaştırma İşletme Programı (% 30 İngilizce), Gemi Makineleri İşletme Programı (% 30 İngilizce), Gemi İnşaatı Programı (% 30 İngilizce), Deniz ve Liman İşletmeciliği Programı (% 30 İngilizce), Marina ve Yat İşletmeciliği Programı (Yat Kaptanlığı) (% 30 İngilizce), Deniz Brokerliği Programı (% 30 İngilizce), Mekatronik Programı (% 30 İngilizce), Lojistik Programı (% 30 İngilizce), Bilgisayar Programcılığı Programı (% 30 İngilizce), Aşçılık Programı (% 100 İngilizce), Sualtı Teknolojisi Programı (% 100 İngilizce).

**Piri Reis Üniversitesi lisans programlarına ÖSYM'nin yapacağı yerleştirme dışında kayıt olabilmem mümkün mü?**

Hayır, tüm üniversitelerin lisans/ön lisans programlarına öğrenci kabulü ÖSYM Başkanlığı tarafından merkezi olarak yapılmaktadır. Üniversitemize başka bir yerleştirme şekli yoktur.

**Üniversitenizde misafir öğrenci olabiliyor muyum?**

Bir yükseköğretim kurumu mezunu veya öğrencisi olan adayların herhangi bir programda kayıtlı olmadan, bilgi edinmek amacıyla, üniversitemizde sunulan dersleri 'Misafir Öğrenci' statüsünde almaları mümkündür. Misafir öğrenci kabulü, YÖK'ün ilgili mevzuat hükümleri ve Yönetmelik tarafından belirlenen esaslar çerçevesinde yapılıyor. Misafir öğrencilere, misafir öğrenci kimliği ile aldıkları dersleri ve notları gösteren bir belge verilir. Diploma verilmez. Üniversitemizde misafir öğrenci olarak kayıt yaptıran kişiler, öğrenimleri süresince öğrencilik haklarından yararlanamaz.

**Üniversitenin öğrenim dili nedir? Öğrenim dili neden İngilizce?**

Üniversitemizde öğrenim dili Fakültelerde, lisans programlarında %100 İngilizcedir. Denizcilik Meslek Yüksek Okulunda ise eğitim dili %30 ve %100 İngilizcedir. Üniversiteye kayıt olan öğrencilerin öğrenimlerine başlayabilmeleri için İngilizce yeterliliklerini kanıtlamaları gerekir. Bu yeterliğe haiz olan öğrenciler Hazırlık sınıfını atlayarak, normal öğrenime başlayabilirler. Bu yeterliği olmayan her öğrenci için Lisans/Ön lisans sınıfları öncesi, Hazırlık Sınıfı zorunludur. Uluslararası bir dil olan İngilizceyi, iyi derecede konuşabilen gerçek mezunlar ve öğrenciler yetiştirmek başlıca amacımızdır.

**Piri Reis Üniversitesi'nde İngilizce dışında hangi yabancı dilleri öğrenebilirim?**

Üniversitemizde İngilizce dışında bu sene İspanyolca, Almanca, Rusça, Çince, Fransızca dilleri talep halinde seçmeli ders olarak konulmaktadır.

**Yaz Okulu zorunlu mu?**

Yaz eğitimine devam etmek zorunlu değildir. İsteğe bağlıdır.

## Akademik İşlemler

**Üniversiteniz de danışmanlık sistemi var mı?**

Üniversitemizde danışmanlık sistemi bulunmaktadır.

**Piri Reis Üniversitesi'nde Çift Ana dal ve Yan dal Programlarınız var mı?**

Üniversitemiz, öğrencilerine ana lisans programlarına ek olarak ikinci bir dalda lisans diploması alma, ya da bir yan dal programında öğrenim görme olanağı tanımıştır. Piri Reis Üniversitesi lisans öğrencileri, istedikleri ve gerekli koşulları yerine getirdikleri takdirde 'Çift Ana dal' (double major) ve 'Yan dal' (minor) programlarına girebilmektedirler.

**Hangi bölümlerle Çap-Yandal yapabilirim?**

Üniversitemizde Çift anadal yapabileceğiniz bölümler için Detaylı Bilgi İçin; www.pirireis.edu.tr sayfamızı ziyaret edilebilirsiniz.

**Çift Anadal ve Yandala devam edebilmek için genel not ortalamasının en az kaç olması gerekiyor?**

Çift anadal öğrenimi süresince öğrencinin ikinci anadal genel not ortalaması bir defaya mahsus olmak üzere 2.50'ye kadar düşebilir. Genel not ortalaması ikinci kez 2.50'nin altına düşen öğrencinin ikinci anadal diploma programından kaydı silinir. Öğrencinin yandal programına devam edebilmesi için anadal programındaki genel not ortalamasının en az 2.30 olması şarttır. Bu şartı sağlayamayan öğrencinin yandal programından kaydı silinir.

**Öğrenciler çift anadal ve yandal programlarını istedikleri taktirde bırakabilirler mi?**

Öğrenci çift anadal ya da dal programını kendi isteğiyle ya da lisans yönetmeliklerinde öngörülen koşullarda bırakabilir. Öğrenci, çift anadal ya da yan dal programından ayrılması halinde, başarısız olduğu çift anadal ya da yan dal programındaki dersleri tekrarlamak zorunda değildir.

**Kayıt dondurma (izinli) yapılabilir mi?**

Öğrenciler, özel durumlarını belgelemek koşulu ile sağlık, askerlik, maddi, aile, kişisel, akademik, yurtdışında eğitim, beklenmedik zorunlu olaylar gibi nedenlerle izinli sayılma/dondurma başvurusunda bulunabilirler. İlk kez kayıt yapacak yeni öğrenciler ise, ancak üniversiteye kayıt işlemlerini tamamladıktan sonra izinli sayılma başvurusunda bulunabilirler.

## Yatay ve Dikey Geçiş

**Dikey Geçiş ile Piri Reis Üniversitesi'nde öğrenim görmek mümkün mü?**

Üniversitemiz dikey geçiş yolu ile öğrenci kabul etmektedir. Kontenjanlar ve puanlarla ilgili bilgileri ÖSYM tarafından hazırlanan Dikey Geçiş Kılavuzu'ndan kontenjanlarımızı ise www.pirireis.edu.tr sayfamızdan Öğrenci İşleri Müdürlüğü linki altından takip edebilirsiniz. Kontenjan ve koşullar 2020 DGS Kılavuzunda yayınlanacaktır. DGS ile öğrenci alınacak bölümlerimiz: Denizcilik Fakültesi: Deniz Ulaştırma İşletme Mühendisliği, Gemi Makineleri İşletme Mühendisliği. Mühendislik Fakültesi: Gemi İnşaatı ve Gemi Makineleri Mühendisliği, Makine Mühendisliği, Elektrik-Elektronik Mühendisliği, Endüstri Mühendisliği. İktisadi İdari Bilimler Fakültesi: Uluslararası Ticaret ve İşletme, Ekonomi ve Finans, Deniz İşletmeciliği ve Yönetimi, Lojistik Yönetimi, Yönetim Bilişim Sistemleri.

**Başka bir üniversiteden Piri Reis Üniversitesi'ne yatay geçiş koşulları nelerdir?**

YÖK tarafından denkliği belirlenen yurtiçi veya yurtdışı bir yükseköğretim kurumunun eşdeğer bir lisans programından ya da merkezi puan ile yatay geçiş yolu ile öğrenci kabulü, YÖK'ün 'Yükseköğretim Kurumları Arasında Ön lisans ve Lisans Düzeyinde Yatay Geçiş Esaslarına İlişkin Yönetmelik' hükümleri dikkate alınarak, Yönetmelik tarafından belirlenen esaslar ve kontenjanlar çerçevesinde yapılır. Yatay Geçiş Kontenjanları her Akademik senenin başında www.pirireis.edu.tr sayfasında yayınlanır. 2020-21 Yatay Geçişleri Güz yy için 2020-2021 yılı Akademik Takvimde belirtilen süreç içinde gerçekleşecektir.

## Uluslararası Değişim Programları

**Exchange/Erasmus Öğrenci Değişim Programları Nedir? Üniversite bünyenizde bu programlar var mıdır?**

Erasmus programı, yükseköğretim kurumlarının birbirleri ile işbirliği yapmalarını teşvik etmeye yönelik bir Avrupa Birliği Yaşam boyu Öğrenme (LLP) programıdır. Yükseköğretim kurumlarının birbirleri ile ortak projeler üretip hayata geçirmeleri; kısa süreli öğrenci ve personel değişimi yapabilmeleri için karşılıksız mali destek sağlamaktadır. Bunun yanı sıra yükseköğretim sistemini iş dünyasının gereksinimlerine uygun olarak geliştirmek ve üniversite mezunlarının iş dünyasında istihdam edilebilirliğini arttırmak amacıyla yükseköğretim kurumları ile çalışma çevreleri arasındaki ilişkilerin ve işbirliğinin arttırılmasını da teşvik etmektedir.

Piri Reis Üniversitesi uluslararası standartlarda bir yüksek öğretim kurumu olmayı hedeflediği için, AB Komisyonu Yürütme ajansı tarafından verilen genişletilmiş üyelik (EUCX) hakkını ilk akademik yılında kazanan Türkiye'de ilk üniversite olmuştur. Standart Erasmus üyeliğinden (EUC) farklı olan EUCX üyeliği Avrupa Birliği içinde her üniversite ile uzun dönem öğrenci, öğretim üyesi değişimi yapılabilmesine, ortak Avrupa Birliği projeleri yürütülmesine olanak vermektedir.

Erasmus programı çerçevesinde Piri Reis Üniversitesi ile aşağıda isimleri belirtilen Avrupa yükseköğretim kurumları arasında ikili işbirliği anlaşmaları imzalanmıştır.

Denizcilik Fakültesi: Latvian Maritime Academy/Letonya, Universitatea Maritima Constanta/Romanya, Mircea Cel Batran Naval Academy/Romanya, University of Rijeka/Hırvatistan (Program Hırvatça'dır), Nikola Vaptsarov Naval Academy/Bulgaristan, University of Cantabria (Program İspanyolca'dır), Jade University of Applied Sciences/Almanya (Program Almanca'dır).

Mühendislik Fakültesi: West Pomerian University of Technology/Polonya, University of Trieste/İtalya, University of Genova/İtalya, Bremen University of Applied Sciences/Almanya, Universitat Politecnica De Catalunya/İspanya (Program İspanyolca'dır).

İktisadi ve İdari Bilimler Fakültesi: University of Freiburg/Almanya (Program Almanca'dır), University of Lodz/Polonya (Program Lehçe'dir), University of Ujep/Çek Cumhuriyeti, Mircea Cel Batran Naval Academy/Romanya, Transilvania University of Brasov/Romanya, Technishe Universitat Dresden/Almanya, University of Motenegro/Montenegro, University of Piraeus/Yunanistan, Jade University/Almanya.

Üniversitemizde 2011-2012 öğretim yılı Bahar döneminde Denizcilik Fakültesi öğrencilerimizin Latvian Maritime Academy'de öğrenim görmesiyle başlayan Erasmus öğrenim hareketliliği 2017-18 öğretim yılında, artan sayıda öğrencimizin katılımıyla devam etmektedir. Bunun yanında Erasmus kapsamında 2012-2013; 2013-2014; 2014-2015; 2015-2016; 2016-2017; 2017-2018-2019 öğretim yılında yurt dışından değişim programı çerçevesinde anlaşmalı olduğumuz üniversitelerden gelip, Üniversitemizde birer dönem öğrenim gören öğrencilerimiz de bizim için ayrı birer gurur kaynağı olmuşlardır.

## Burslar ve Ücretler

**Üniversitenizde hangi koşullarda burs verilmektedir?**

03.01.2020 ÖSYS Yükseköğretim Programları ve Kontenjanları Kılavuzunda Piri Reis Üniversitesi'ne ait bilgiler: Burslu programlarda öğrenim ücretinin tamamı, %75 indirimli programlarda dörtte üçü, %50 indirimli programlarda yarısı, %25 indirimli programlarda dörtte biri burs olarak karşılanmakta; öğrenciler geri kalan kısmı öder. Burslar, hazırlık dahil program süresince devam eder. Burslar karşılıksızdır; programdan ayrılanlardan burslu oranına göre ayrıca ücret talep edilmez. Şehit ve gazilerin birinci derece yakınlarına %50 indirim yapılır. Spor branşlarında üstün başarı gösterenlere %10-100 arasında indirim, kız öğrencilere %10 indirim, kardeş öğrenciler için %5'er indirim uygulanır. Ayrıca erken ödeme ve diğer özel durumlarda indirimler mevcuttur. Detaylı şartlar ve bölümlerle ilgili bilgilere üniversitenin resmi sayfasından ulaşılabilir. Ayrıca bazı bölümlerde vadeli öğrenim ücreti ve iş garantisi imkanları sunulmaktadır.

**Üniversitenizde kardeş indirimi yapılıyor mu?**

İkisi de Üniversitemizde okuduğu sürece kardeş öğrencilere her birine ayrıca %5 er indirim yapılır.

**Üniversitenizde okurken alabileceğimiz burslar var mı? Varsa şartları hakkında bilgi alabilir miyim?**

Üniversitemize yerleştikten sonra gerekli şartları yerine getiren öğrencilere Başarı Bursları verilmektedir. Üniversite içi başarı bursu, Piri Reis Üniversitesine yerleşip üniversite üst kurulu tarafından belirlenen şartlar doğrultusunda ilgili yarıyılda belli bir not ortalamasının üzerinde olan öğrenciye bir sonraki öğretim yılı burs verilir. Bu burs, ait olduğu öğretim yılı sonu itibariyle sona erer.

## Öğrenci Hizmetleri

**Üniversitenizde Sağlık sorunum olduğunda başvurabileceğim bir yer var mı?**

Kaza ve hastalık durumlarında ilk yardım ve tedavi hizmeti verilmektedir. Toplumda sık rastlanan rahatsızlıklar; örneğin gribal enfeksiyon, alerji ve mide rahatsızlıkları için ilaçlar bulunmakta ve ilk doz temin edilmektedir. Kısa süreli istirahat gerektiren durumlarda hasta, sağlık biriminde bulunan müşahede odasına alınabilmektedir.Gerekli görüldüğü durumlarda; hasta/yara, ileri tetkik/tedavi için yakın çevrede bulunan hastaneye sevk edilmektedir. Günlük takip gerektiren hastalıklara bağlı kontroller (tansiyon, ateş, vs.), enjeksiyon, pansuman yapılmaktadır. Ekibimiz 1 doktor ve 3 hemşire ile hafta içi 08.30-17.00 saatleri arasında Deniz Kampüsü B-Blok 0. katta ve Hazırlık Kampüsü'nde hizmet vermektedir.Acil Durum Hattı: 0 (216) 581 00 11

**Üniversitenizde askerlik işlemleri nasıl yapılır?**

Askerlik sevk işlemleri 1111 Sayılı Askerlik Kanununa göre yapılır. Üniversiteye kayıtlı olan öğrencilerin askerlik işlemleri Öğrenci İşleri Müdürlüğü (ÖİM) tarafından yürütülür. Askerlik sevk tehir işlemi öğrencinin Hazırlık/Ön lisans-Lisans programına kayıt yaptırmasından itibaren en geç iki ay içinde EK-C2 belgesi düzenlenerek, ÖİM tarafından Askerlik Şubelerine bildirilir. Bu işlem öğrencinin öğrenimi süresince bir defaya mahsus olmak üzere yapılır. Yeni yönetmelikler gereği 2018 yılından itibaren EK-C-2 belgesi ayrıca gönderilmeyecek olup, aktif öğrencilik durumları YÖKSİS üzerinden MSB ca takip edilecektir. Mezuniyet, kendi isteği ile kayıt sildirme, kayda gelmeme, başarısızlık nedeniyle ilişik kesilme, izinli sayılma, lisans programında azami öğrenim süresinin dolması nedenleri ile öğrenciliğin sona ermesi durumunda, en geç iki ay içinde EK-C2 Belgesi düzenlenerek ÖİM tarafından Askerlik Şubelerine bildirilir. EK-C2 Belgeleri iadeli taahhütlü posta ile ya da Kargo ile gönderilir. Teslim alındı belgeleri öğrencilik süresince saklanır. Öğrencinin askerlik nedeni ile veya jandarma tarafından aranması durumunda, öğrencinin ÖİM'ne, ardından Askerlik Birimine başvurması gerekir.

**Üniversitenizde Harçsız Pasaport işlemleri nasıl yapılır?**

Yurt dışına EĞİTİM amacı ile çıkmak için pasaport çıkartmak isteyen öğrenciler Üniversite adına eğitime katılıyorlar ise, (staj, fuar vs.) öğrenci belgesi alarak, İstanbul Valiliği İL Emniyet Müdürlüğü'ne teslim ederler. Ayrıca Devlet Politikaları kapsamında Üniversitede öğrenci olduğunu belgeleyen, 21 yaşını geçmemiş her öğrenci harçsız pasaport çıkarabilmektedir.

## Özel Gereksinimler

**Üniversitenizde Üniforma işlemleri nasıl uygulanır? Hangi Bölümlere üniforma giyme zorunluluğu vardır.**

Üniversitemizde gemi adamı olabilme koşulu istediğimiz bölüm ve programlarımızda üniforma giyme zorunludur. Üniforma Hazırlık sınıfında serbest olup, hazırlık sınıfı ertesi ön lisans ve lisans sınıflarında zorunlu hale getirilmiştir. Üniforma giyme zorunluluğu bulunan bölüm ve programlarımız; Denizcilik Fakültesi; Deniz Ulaştırma İşletme Mühendisliği, Gemi Makineleri İşletme Mühendisliği; Denizcilik Meslek Yüksek Okulu; Deniz Ulaştırma İşletme (%30 İngilizce), Gemi Makineleri İşletme (%30 İngilizce), Mekatronik (%30 İngilizce), Deniz Liman İşletmeciliği (%30 İngilizce), Aşçılık (%100 İngilizce), Marina ve Yat İşletmeciliği (%30 İngilizce).

**Üniversitenizde Mülakat işlemleri nasıl uygulanır? Hangi Bölümlere mülakat'a katılma ve başarılı olma zorunluluğu vardır.**

Üniversitemizde gemi adamı olabilme koşulu istediğimiz bölüm ve programlarımızda mülakat zorunludur. Mülakat zorunluluğu bulunan bölüm ve programlarımız; Denizcilik Fakültesi; Deniz Ulaştırma İşletme Mühendisliği, Gemi Makineleri İşletme Mühendisliği; Denizcilik Meslek Yüksek Okulu; Deniz Ulaştırma İşletme (%30 İngilizce), Gemi Makineleri İşletme (%30 İngilizce), Mekatronik (%30 İngilizce), Deniz Liman İşletmeciliği (%30 İngilizce), Aşçılık (%100 İngilizce), Marina ve Yat İşletmeciliği (%30 İngilizce).

Mülakatlar, Akademik Birimlerin ilgili komisyonlarınca YKS ve DGS ilk kayıtta gerçekleşir. Gemi adamı olabilme koşulu ile birlikte adaylardan mülakatta başarılı olmaları istenir. Komisyonlar tarafından sözlü sınav şeklinde değerlendirilen sonuca göre adayın başarılı olması halinde kayıt ve kabul işlemi gerçekleşir. Komisyonlar konuya vakıf en az bir başkan ve üç kişiden oluşmaktadır. Mülakatlarda başarısız olunması halinde, öğrenci adayı kayıtlanmadan ÖSYM Başkanlığına durumu bildirilir ve Devlet Politikaları kapsamında öğrencinin başka bir programa yerleşmesi için resmi yazı yazılır. Mülakatlarda aday öğrencilerden özel bir kıyafet ile gelmeleri istenmez. Mülakatlar sohbet ortamında, bedensel testler olmaksızın gerçekleşmektedir. Başarılı olan aday öğrencilerin kayıt kabul işlemleri gerçekleşir.

---

*Son güncelleme: 2025-07-25*  
*Toplam soru sayısı: 30*